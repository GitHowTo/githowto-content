---
title: "Частина I: Основи Git"
---

### Цілі

- Зрозуміти, що таке Git і чим він корисний.

Протягом наступних 30 уроків ми будемо вивчати основи роботи з Git. Git — це **система контролю версій**, яка дозволяє відстежувати зміни у вашому коді з плином часу. Це дуже потужний інструмент, який зараз використовує більшість розробників програмного забезпечення. Це також чудовий спосіб співпрацювати з іншими розробниками над одним проєктом.

## Що таке Git?

Ви можете уявити собі Git як «машину часу» для вашого коду. Він дозволяє вам повернутися в минуле і побачити, як виглядав ваш код в певний момент часу. Він також дозволяє побачити, хто і коли вносив ті чи інші зміни до коду. Він навіть дозволяє скасовувати зміни, які були внесені до вашого коду раніше.

Git — це програма з текстовим інтерфейсом, з якою треба працювати в командному рядку. Якщо ви ніколи не працювали з текстовими програмами чи командним рядком, то спершу це все може виглядати лячно. Але не хвилюйтеся, в цьому курсі ми також розглянемо, як користуватися командним рядком. До того ж більшість сучасних редакторів коду мають вбудований Git-клієнт, що дозволяє легко взаємодіяти з Git за допомогою графічного інтерфейсу користувача, оминаючи командний рядок. Однак, все ж таки корисно навчитися працювати з Git за допомогою командного рядка:

- Це дасть вам краще розуміння того, як працює Git.
- Це дозволить вам використовувати Git на будь-якому комп'ютері, навіть якщо на ньому не встановлені ваші улюблені інструменти розробника.
- Це дозволяє використовувати Git на віддаленому сервері, що не має графічного інтерфейсу користувача.

Перш ніж ми почнемо, розгляньмо деякі терміни, що ми будемо використовувати протягом цього курсу.

## Термінологія

#### Репозиторій

Репозиторій Git — це сховище, де зберігається ваш проєкт. Це може бути локальне сховище у десь на вашому комп'ютері або віддалене сховище на сервісі на кшталт GitHub чи іншому хостингу в Інтернеті. Репозиторій використовується для відстеження змін у проєкті, координації роботи між кількома людьми та відстеження історії проєкту.

Скажімо, у вас на комп'ютері є директорія з усіма файлами вашого проєкту. Коли ви ініціалізуєте репозиторій Git у цій директорії, Git створює приховану піддиректорію з назвою `.git`, де зберігається вся інформація про репозиторій. Ця інформація включає історію всіх змін, внесених до репозиторія, а також його поточний стан.

> **Нудний факт №1:** За замовчуванням директорія `.git` прихована. Якщо ви хочете її побачити, переконайтеся, що у вашому файловому менеджері увімкнено опцію показу прихованих файлів.

#### Коміт

Уявляйте собі коміт як знімок вашого проєкту в певний момент часу. Але хочу зазначити, що коміт містить лише інформацію про зміни, які були внесені до репозиторія з моменту останнього коміту. Він не містить всі файли репозиторія (якщо тільки це не перший коміт). Таким чином, кожен коміт — це невеликий шматочок історії репозиторія, що базується на попередньому коміті. Усі вони поєднані між собою у ланцюжок, формуючи історію змін вашого проєкту.

#### Гілка

Гілка — це паралельна версія репозиторія. Гілки дозволяють вам працювати над окремими функціями вашого проєкту, не впливаючи на основну версію. Закінчивши роботу над новою фічею, ви можете об'єднати цю гілку з основною версією проєкту.

> **Нудний факт №2:** У репозиторії завжди є принаймні одна гілка, навіть якщо ви самі її не створювали. Зазвичай її називають гілкою "main" (або "main").

---

Тепер ви маєте базове розуміння того, що таке Git і як він працює. В наступному уроці ми нарешті помацаємо команди Git власноруч.